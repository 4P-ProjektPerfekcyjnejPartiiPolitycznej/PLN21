## Manifest

## Partia Ludzi Niezależnych XXI wieku
pln21 to społeczny projekt, którego głównymi celami są:

- umożliwienie niezależnym ekspertom kandydowanie do sejmu;
- stworzenie systemu kandydowania do sejmu dającego równe szanse wszystkim kandydatom (alfabetyczne list kandydatów, specjalizacje okręgów wyborczych itp.);
- stworzenie przejrzystej i łatwo dostępnej platformy ze szczegółowymi informacjami
 na temat wszystkich naszych kandydatów i ich programów;
- wprowadzenie nowych standardów pracy posłów na wzór nowoczesnych korporacji (np. 40 godzinny tydzień pracy biurowej, metodyka zwinna itp.).

## GŁÓWNE CECHY I ZAŁOŻENIA PLN21


### Open Source
Nad projektem pln21 może pracować każdy. Zadania do wykonania dostępne są na platformie GitHub. Projekt PLN21 podzielony jest na trzy pod-projekty:
* Sprawy ogólne: sprawy organizacyjne, kwestie prawne, pomysły na promocję partii, itp.  
[Link do zadań,](https://github.com/PartiaLudziNiezaleznych21/PLN21/issues) 
* Okręgi wyborcze: ustalenie specjalizacji dla każdego z okręgów wyborczych np. rolnictwo czy służba zdrowia. 
Znalezienie rekruterów, ustalenie wymagań dla kandydatów. Określenie zadań dla przyszłych posłów.
 [Link do zadań](https://github.com/PartiaLudziNiezaleznych21/OkregiWyborcze/issues), [opis projektu](https://github.com/PartiaLudziNiezaleznych21/OkregiWyborcze)
* Organizacja pracy posłów:organizacja biura i trybu pracy, zasady zatrudniania współpracowników posłów.  
  [Link do zadań](https://github.com/PartiaLudziNiezaleznych21/PracaPoslow/issues), [opis projektu](https://github.com/PartiaLudziNiezaleznych21/PracaPoslow)

Każda pomoc jest mile widziana, kilka osób może pracować nad jednym zadaniem jednocześnie. 
Jeśli chcesz pomóc klikinij w ten [link](https://github.com/PartiaLudziNiezaleznych21/PLN21/blob/master/JakEdytowacPliki.md), z instrukcjami jak działa GitHuba. 


### Neutralność światopoglądowa
Priorytetem pln21 jest naprawa państwa, wolimy skupić się na podatkach, sądach, ZUS-ie, szkolnictwie, służbie zdrowia, rolnictwie, powietrzu… i tak dalej, bo trochę jest do zrobienia.
W kwestiach światopoglądowych, trudnych do jednoznacznej oceny przez ekspertów (tj. związki partnerskie, dostęp do aborcji, legalizacja marihuany, rozdział państwa od kościoła, adopcja dzieci przez pary homoseksualne, posiadanie broni, eutanazja), posłowie pln21 będą odzwierciedlać wyniki ogólnopolskiego referendum:
* Referendum nie odbyło się = 100% głosów nieważnych w sejmie,
* W referendum na temat ABC na tak było x% osób  = x% głosów za  w sejmie, (100-x)% głosów przeciw.




### Społeczny charakter partii
pln21 to projekt społeczny. Za prace nad nim i wkład w jego rozwój NIE możesz oczekiwać żadnych materialnych/finansowych korzyści. Nie mamy żadnego budżetu, nie zbieramy i nie będziemy zbierać żadnych datków.

### Wysoka kultura osobista
pln21 to projekt naprawczy polskiego państwa, a nie rozliczający poprzedników. Nie ma tu miejsca na obrażanie osób o innych poglądach czy fanów pozostałych partii politycznych. Energię i czas lepiej poświęcić na burze mózgów, szukanie rozwiązań problemów. Udowadnianie komuś, że jest zły jest jałowe i nic nie zmienia. Jeśli chce się cokolwiek zmienić, trzeba szukać sojuszników, współpracować i szukać kompromisów. Obecny Sejm nie potrafi razem rozwiązać żadnej wspólenej sprawy, ponieważ wcześniej posłowie wielokrotnie wylewali na siebie na wzajem pomyje. Musimy pamiętać, że kiedy wybory się kończą to potem trzeba wspólnie pracować. Lepiej to robić w stosunku neutralno-przyjacielskim niż wrogim.

### Program polityczny
Programu nie ma. Celem pln21 jest umożliwienie osobom, które znają swoją dziedzinę najlepiej w Polsce
kandydowanie do sejmu. Dość niestosowne by było, aby ktoś narzucał im, co trzeba robić. Jeśli ktoś ma wieloletnie doświadczenie w konkretnej branży,  to jego rozwiązania wiedza i pomysły będą  przyszłym programem.
Poglądy polityczne nas nie interesują. Dziury w drogach czy kolejki do lekarzy nie są ani lewicowe ani prawicowe.
Jedyne, co dyskredytuje osoby chętne do kandydowania z pln21 to populizm.




## Wybory parlamentarne

### Nowatorskie podejście do okręgów wyborczych i list kandydatów
Obecnie z jednego okręgu wyborczego, jednocześnie, startuje lekarz, rolnik, prawnik, historyk, celebryta i nauczyciel. 
Efektem tego jest sytuacja, w której w sejmie mamy za dużo celebrytów i historyków
a za mało ekspertów. Pozatym wybory są niesprawiedliwe, ponieważ ciężko porównać doktora medycyny z doktorem prawa.  
W związku z tym w pln21 każdy z 41 okręgów wyborczych ma, konkretną specjalizację. Dzięki temu mamy pewność, że w sejmie reprezentują nas osoby z każdej dziedziny i w odpowiednich proporcjach.
Specjalizacje są dostępne [w tym linku](https://github.com/PartiaLudziNiezaleznych21/OkregiWyborcze/blob/master/Specjalizacje%20Okr%C4%99g%C3%B3w%20Wyborczych.md).

### Przejrzystość kandydatów na posłów
Na naszej stronie internetowej dostępne będą szczegółowe CV i list motywacyjny każdego kandydata na przyszłego posła wraz z opisem jego pomysłów na poprawę sytuacji w Polsce z dziedziny w której jest ekspertem. Ponieważ prawdziwy ekspert jest dobrze rozeznany w swojej branży nie tylko w Polsce ale także za granicą, każdy kandydat powinien przedstawić potencjalne rozwiązania problemów z jego tematyki stosowane z powodzeniem w innych krajach. Wszystkie informacje będą napisane w sposób jak najbardziej zrozumiały i dostępny dla wszystkich, bez znaczenia na poziom wiedzy czytelnika w danej branży. Każdy z kandydatów będzie musiał wypełnić ankietę dotyczącą jego poglądów.  

### Sprawiedliwy wybór kandydatów.

pln21 nie ma struktur standardowej partii politycznej, nie ma w niej zasłużonych członków którym należy się miejsce na liście wyborczej. Kandydować może każdy kto spełnia wymagania ustalone dla konkretnego okręgu wyborczego ([szczegóły w tym linku](https://github.com/PartiaLudziNiezaleznych21/OkregiWyborcze)). Wystarczy wysłać CV z listem motywacyjnym. 

Wybór kandydatów będą dokonywały profesjonalne agencje rekrutacyjne oraz organizacje pozarządowe zajmujące się tematyką okręgu. Zasady rekrutacji ustalamy my w [tym pliku.](https://github.com/PartiaLudziNiezaleznych21/OkregiWyborcze/blob/master/ZasadyRekrutacji.md). Tak jak wszystkie rzeczy w pln21 agencje rekrutacyjne robią swoją pracę społecznie.
Zyskać mogą darmową reklamę oraz możliwość życie w lepszym kraju.


### Nowe standardy pracy posłów

Bycie posłem to nie przywilej tylko praca, dodatkowo bardzo ważna i droga dla podatników. Dlatego jednym z podprojektów pln21 jest [burza mózgów](https://github.com/PartiaLudziNiezwleznych21/OkregiWyborcze) jak powinni pracować posłowie. Robimy to w dwóch wariantach:
* Przy aktualnym trybie pracy sejmu modelujemy, jak powinni pracować posłowie pln21
* Po wyborach będzie wola w sejmie i możemy zmienić tryb pracy wszystkich posłów

Każdy osoba chętna do kandydowania z pln21 będzie musiała podpisać umowę o przestrzeganiu zasad pracy. 

Przy modelowaniu pracy posłów, kierujemy się poniższymi zasadami:
* Posłowie pln21 pracują w jednym tym samym biurze w Warszawie;
* Mają prawa i obowiązki normalnego pracownika biurowego;
* Stosują nowoczesne metody zarządzania (np. techniki zwinne, aplikacje do zarządzania zadaniami typu jira lub trello);
* Wykorzystują nowe technologie komputerowe;
* Zaatrudniają dodatkowe osoby (np. programistów, matematyków, menedżerów);


### Uczciwość finansowa posłów.
Od naszych posłów oczekujemy szacunku dla podatników. Sejm jest zbyt drogą instytucją ([585,5 mln zł na 460 posłów rocznie](http://www.sejm.gov.pl/Sejm8.nsf/komunikat.xsp?documentId=79E43337826C3C2BC12582E20036924F)) i wiele wydatków jest nieuzasadniona.

Dlatego posłowie z pln21 będą mieli zakaz wydawania publicznych pieniędzy.
Obejmuje to wszystko: bilety PKP, paliwo, ubrania, obiady itp.

Z drugiej strony politycy podejmują kluczowe decyzje i są narażeni na finansowe lobby.
Dodatkowo oczekujmy od nich przeprowadzki do Warszawy.
Dlatego 100% subwencji z budżetu państwa na partie polityczne, przeznaczymy na premie dla posłów z pln21.

Jest to rozwiązanie tańsze niż obecne finansowanie polityków i bardziej skuteczne w walce z korupcją.

### Wysoka wartość konsultacji społecznych
Ludzie w pln21 zdają sobie sprawę, że nie zawsze wszystko wiedzą i warto skonsultować swoje pomysły z różnymi grupami społecznymi i ekspertami. W związku z tym do pracy przy pisaniu ustaw zapraszane będą organizacje pozarządowe działające w zakresie omawianej tematyki ustaw, a także pracownicy uczelni wyższych.

### Ustawy ponad podziałami
W pln21 chcemy wykorzystywać doświadczenia i pomysły innych partii politycznych. W chwili obecnej najczęstszym schematem działań kolejnych partii przejmujących władzę jest rezygnacja z większości projektów zapoczątkowanych przez poprzedników i wymyślanie własnych, często niedopracowanych, ale, co najważniejsze, odmiennych od pomysłów przeciwników politycznych. Takie podejście do polityki generuje ogromne koszty związane z ciągłym przeprowadzaniem reform i uniemożliwia realizację długoterminowych projektów.

### Korzystanie z doświadczenia innych państw
Wiele państw, szczególnie europejskich, boryka się z tymi samymi problemami co Polska.
Wymyślanie ciągle nowych rozwiązań podobnych sytuacji oraz wieloletnie testowanie ich skuteczności
generuje ogromne koszty i oddala nas od szybkiego rozwiązania i poprawy stanu obecnego.
W pln21 chcemy korzystać z doświadczeń innych krajów,
analizować ich sukcesy i porażki dla danego typu działań.
Wychodzimy z założenia, że nie ma sensu wymyślać koła na nowo.

